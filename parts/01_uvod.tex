\section{Uvod}
\label{sec:uvod}

Danas skoro da ne postoji osoba koja nema pristup modernim tehnologijama. Potražnja za softverom je sve veca, a samo mali procenat ljudi ima adekvatna
znanja za njegovo programiranje. Standardni način programiranja se sastoji od dizajniranja algoritma koji rešava problem i njegove implementacije. Automatska sinteza programa ima potencijal da promeni generalni pristup implementacije programa. Ovakav način kreiranja softvera bi mogao da omogući i manje stručnim licima da programiraju bez dugokog poznavanja algoritama, struktura podataka i optimizacija.
Ideja je da korisnici daju opis željenih funkcionalnosti programu za automatsko generisanje koda (u daljem tekstu \emph{sintezeru}), a on će im automatski generisati neophodnu implementaciju.

Poslednjih nekoliko decenija došlo je do značajnog pomaka u razvoju automatskog rezonovanja, naročito u unapređivanju SAT (eng. \emph{Propositional satisfiability problem}) i SMT (eng. \emph{Satisfiability modulo theories}) rešavača \cite{SMT}, koji su sad u mogućnosti da reše i neke industrijske probleme \cite{PSE}. Ovaj napredak u automatskom rezonovanju dao je vetar u leđa razvoju programske sinteze koja svoja rešenja zasniva na logici prvog i drugog reda i automatskom dokazivanju teorema.

U ovom radu osvrnućemo se na neke primene programske sinteze, najveće izazove koji se u njoj javljaju, i neke tehnike zasnovane na CEGIS-u (eng. \emph{Counterexample-guided inductive synthesis}) koje su podstakle razvoj novih alata u ovoj oblasti.
